# 10. gyakorlat -- Webprogramozás

Feladatok
---------

1. Egy Excel állományt CSV formátumban mentettünk el. Jelenítsük meg az állományt táblázatként PHP segítségével!

2. A családi kiadásokat egy Excel táblázatban tartjuk nyilván. Minden kiadásról tároljuk az összegét, a dátumát, a kifizetés helyét és kategóriáját (Élelmiszer, Iskola, stb.). Az állományt CSV formátumban mentjük ki. 
    
    - a. Készíts olyan oldalt, ahol lehetőség van két tetszőleges dátum közti időszak kiadásait kilistázni, és a lista alatt összesíteni az időszaki kiadásokat! Piros színnel jelöljük a legnagyobb kiadást!
    - b. Készíts olyan oldalt, ahol egy legördülő mezőbe kigyűjtjük az eddig használt kategóriákat, és ezek közül választva csak azokat a kiadásokat jelenítjük meg, amelyek az adott kategóriába tartoznak. A lista alatt jelenjen meg az összesítés!
    - c. Tedd elérhetővé havi bontásban a kiadásokat. Sorold fel a hónapokat, és azokra kattintva jelenjenek meg a konkrét kiadások, alattuk az összegző sorral!
    
    d. Készíts egy táblázatot, amelyben feltüntetjük, hogy havonta mennyit költöttünk!

3. Az előző feladatot módosítsuk a következőképpen. 
    
    - a. Az adatokat ne CSV formátumban tároljuk, hanem JSON állományként. Határozzuk meg az ehhez tartozó PHP adatszerkezetet mint belső ábrázolást.
    - b. A fenti listák mellett legyen lehetőség egy új kiadás rögzítésére űrlapon.
    - c. Legyen lehetőség egy adott tétel módosítására és törlésére.

4. Egy konfigurációs állomány összetartozó név-érték párosokat tárol kategóriákba sorolva. A kategóriát [] zárójelben adják meg (pl. [Kategória1]), a név-érték párosok pedig név=érték formátumban szerepelnek a fájlban. Az egyes kategóriákhoz tartozó beállításokat üres sorok választják el. 
    
    - a. Készíts PHP-s függvényt, amely beolvas egy ilyen konfigurációs állományt a megfelelő adatszerkezetbe!
    - b. A konfigurációt tartalmazó adatszerkezetet írjuk ki fájlba a fent meghatározott formátumban!

5. Egy kérdőív válaszait fájlban tároljuk.
    
    - a. Készíts egy kérdőívet pár kérdéssel, a felküldött adatokat pedig tárold el fájlban!
    - b. Készíts egy olyan oldalt, amely a válaszokat táblázatos formában megjeleníti!

6. Készíts egy minimális funkciókkal ellátott webshopot.
    
    - a. A termékeket kategóriákba soroljuk, és JSON formátumban tároljuk. Készítsd el ezt a fájlt!
    - b. Készíts egy olyan oldalt, ahol egy listában felsoroljuk a kategóriákat!
    - c. A kategóriákra kattintva egy másik oldalon jelenjenek meg az adott kategóriába tartozó termékek mellettük egy-egy jelölőmezővel. Legyen lehetőség ezen az oldalon nevet és címet megadni. 
    - d. Ezeket az adatokat elküldve mentsük ki egy fájlban őket!
    - e. Készíts egy olyan oldalt, ahol a megrendelések táblázat formájában jelennek meg!

7. Felhasználói felület nélkül gyakorold az adatokkal való dolgozást és az adattárolást! Használd ehhez az előadáson kapott segédosztályokat! Végezd el a következő feladatokat!

    - a. Hozz létre egy JSON fájlt, írj bele adatokat, majd olvasd be!
        - Írd ki az összes beolvasott adatot!
        - Keress meg egy adatot azonosító szerint, és írd ki!
        - Keress meg egy adatot valamilyen egyéb mező szerint, és írd ki!
        - Adott tulajdonságú mezőkkel rendelkező adatok kiírása!
        - Keress az adatok valamelyik szöveges mezőjében úgy, hogy a mezőnek tartalmaznia kell egy értéket! Az így kapott rekordokat írd ki!
    - b. Hozz létre egy olyan JSON fájlt, ami egy üres gyűjteményt tartalmaz: `{}`! Írj kódot, ami
        - felvesz ebbe a gyűjteménybe új elemeket egyesével;
        - kikeres egy elemet és módosítja;
        - töröl egy elemet azonosító szerint;
        - több elemet módosít egyszerre valamilyen feltétel szerint;
        - több elemet töröl valamilyen feltétel szerint!

8. Készíts egy névjegyzékeket kezelő alkalmazást. Egy névjegy a következő adatokat tartalmazza: 
    - Név: kötelező. 
    - Email: az email címből több is lehet, ezért oldd meg általánosan (azaz mindegy, hogy 1, 2 vagy több mező van); formai ellenőrzés kell; legalább 1 email cím megadása kötelező!
    - Telefon: nem kötelező, de ha meg van adva, akkor formai ellenőrzés kell; többféleképpen is megadható a felületen.
    - Lakcím: nem kötelező
    - Megjegyzés: nem kötelező
    - Nem: kötelező

    Hiba esetén jelezni kell a hibákat a mező mellett. Siker esetén elmenteni.

    Tudni kell:
    - új névjegyet felvenni;
    - listázni;
    - módosítani;
    - törölni;
    - keresni/szűrni a névjegyek között.
